         拳意述真﹝三、孫祿堂﹞
 
  第六章 太極拳

 一 則

郝為楨先生云練太極拳有三層之意思初層練習身體如在水中兩足踏地周身與手足動
作如有水之阻力第二層練習身體手足動作如在水中而兩足已浮起不著地如長泅者浮
游其間皆自如也第三層練習身體愈輕靈兩足如在水面上行到此時之景況心中戰戰競
競如臨深淵如履薄冰心中不敢有一毫放肆之意神氣稍為一散亂即恐身體沈下也拳經
云神氣四肢總要完整一有不整身必散亂必至偏倚而不能有靈活之妙用即此意也又云
知己工夫在練十三式若欲知人須有伴侶二人每日打四手（即捧履擠按也）工久即可
知人之虛實輕重隨時而能用矣倘若無人與自已打手與一不動之物當為人用兩手或身
體與此物相較視定物之中心或粘或走或靠手足總要相合或如粘住他的意思或如似挨
未挨他的意思身子內外總要虛空靈活工久身體亦可以能靈活矣或是自己與一個能活
動之物物之動去我可以隨著物之來去以兩手接隨之身體曲伸往來上下相隨內外一氣
如同與人相較一般仍是求不即不離不丟不頂之意也如此心思會悟身體力行工久引進
落空之法亦可以隨心所欲而用之也此是自己用工無有伴侶之法則也郝為楨先生與陳
秀峰先生所練之架子不同而應用之法術同者極多所不同者各有心得之處或不一也

一則

陳秀峰先生言太極八卦與六十四卦即手足四幹四枝共六十四卦也（其理八卦拳學言
之詳矣）與程廷華先生言遊身八卦並六十四卦兩派之形式用法不同其理則一也陳秀
峰先生所用太極八卦或粘或走或剛或柔並散手之用總是在不即不離內求玄妙不丟不
頂中討消息以至引進落空四兩撥千斤動作所發之神氣如長江大海滔滔不絕也（此拳
之
道理王宗岳先生所著太極拳經論之最詳）程廷華先生所用之游身八卦或粘或走或開
或
合或離或即或項或丟忽隱忽現或忽然一離相去一丈餘遠忽然而回即在目前或用全體
之力或用一手或二指或一指之一節忽虛忽實忽剛忽柔無有定形變化不測形意八卦太
極三家諸位先生所練之形式不同其理皆合其應用亦各有所當也

 第八章  練拳經驗及三派之精意

余自幼練拳以來聞諸先生之言云拳即是道余聞之懷疑至練暗勁剛柔合一動作靈妙一
任心之自然與同道人研究彼此各有所會惟練化勁之後內中消息與同道之人言之知者
多不肯言不知者茫然莫解故筆之於書以示同道倘有經此景況者可以互相研究以歸至
善余練化勁所經者每日練一形之式到停式時立正心中神氣一定每覺下部海底處（即
陰趫穴處）如有物萌動初不甚著意每日練之有動之時亦有不動之時日久亦有動之甚
久之時亦有不動之時漸漸至於停式心中一定如欲泄漏者想丹書坐功有真陽發動之語
可以採取彼是靜中動練靜坐者知者亦頗多乃彼是靜中求動也此是拳術動中求靜不知
能消化否又想拳經亦有處處行持不可移之言每日功夫總不間斷以後練至一停式周身
就有發空之景象真陽亦發動而欲泄此情形似柳華陽先生所云復覺真元之意思也自覺
身子一毫亦不敢動動即要泄矣心想仍用拳術之法以化之內中之意虛靈下沉注於丹田
下邊用虛靈之意提住榖道內外之意思仍如練拳蹚子一般意注於丹田片時陽即收縮萌
動者上移於丹田矣此時周身融和綿綿不斷當時尚不知採取轉法輪之理而丹田內如同
兩物相爭之狀況四五小時方漸漸安靜心想不動之理是余練拳術之時呼吸二息仍在丹
田之中至於不練之時雖言談呼吸並不妨礙內中之真息並非有意存照是無時不然也莊
子云有人真呼吸以踵大約即此意也因有不息而息之火將此動物消化暢達於周身也以
後又如前動作仍提在丹田仍是練拳蹚子內外總是一氣緩緩悠悠練之不敢有一毫之不
平穩處動作練時內中四肢融融綿綿虛空與前站著之景況無異亦有練一蹚而不動者亦
有練二蹚而不動者嗣後亦有動時仍提至丹田而用練拳之內呼吸轉法輪用意之用於丹
田以神用息而轉之從尾閭至夾脊至玉枕至天頂而下與靜坐功夫相同下至丹田亦有二
三轉而不動者亦有三四轉而不動者所轉者與所練蹚子消化之意相同以後有不練之時
或坐立或行動內中仍以用練拳之呼吸身子行路亦可以消化矣以後甚至於睡熟內中忽
動動而即醒仍以用練拳之呼吸而消化之以後睡熟而內中不動內外周身四肢忽然似空
周身融融和和如沐如浴之景況睡時亦有如此情形而夢中亦能用神意呼吸而化之因醒
後已知夢中之情形而化之也以後練拳術睡熟時內中即不動矣後只有睡熟時內外忽然
有虛空之時白天行止坐臥四肢亦有發空之時身中之情意異常舒暢每逢晚上練過拳術
夜間睡熟時身中發虛空之時多晚上要不練拳術睡時發虛空之時較少以後知丹道有氣
消之弊病自已體察內外之情形人道縮至甚小消除百病精神有增無減以後靜坐亦如此
練拳亦如此到此方知拳術與丹道是一理也以上是余練拳術自已身體內外之所經驗也
故書之以告同志

拳術至練虛合道是將真意化到至虛至無之境不動之時內中寂然空虛無一動其心至於
忽然有不測之事雖不見不聞而能覺而避之中庸云至誠之道可以前知是此意也能到至
誠之道者三派拳術中余知有四人而已形意拳李洛能先生八卦拳董海川先生太極拳楊
露禪先生武禹讓先生四位先生皆有不見不聞之知覺其餘諸先生皆是見聞之知覺而已
如外有不測之事只要眼見耳聞無論來者如何疾怏俱能躲閃因其功夫入於虛境而未到
於至虛不能有不見不聞之知覺也其練他派拳術者亦常聞有此境界未能詳其姓氏故未
錄之

