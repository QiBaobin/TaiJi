                      武禹襄太極拳論原文

這篇文章是從清代李亦畬所寫的廉讓堂本太極拳譜出來的，分四篇，
李的學生郝和的寫的一本王宗岳太極拳論也有，不過就沒有分成四篇
，所以我還是分成四篇來寫吧。

1.十三勢行功要解

    以心行氣，務沈著，乃能收斂入骨，所謂「命意源頭在腰隙」也。
    意氣須換得靈，乃有圓活之趣，所謂「變轉虛實須留意」也。
    立身中正安舒，支撐八面；行氣如九曲珠，無微不到，所謂「氣遍身軀不稍滯」也。
    發勁須沈著松靜，專注一方，所謂「靜中觸動動猶靜」也。
    往復須有摺疊，進退須有轉換，所謂「因敵變化示神奇」也。
    曲中求直，蓄而後發，所謂「勢勢存心揆用意，刻刻留心在腰間」也。
    精神能提得起，則無遲重之虞，所謂「腹內松靜氣騰然」也。
    虛領頂勁，氣沈丹田，不偏不倚，所謂「尾閭正中神貫頂，滿身輕利頂頭懸」也。
    以氣運身，務順遂，乃能便利從心，所謂「屈伸開合聽自由」也。
    心為令，氣為旗，神為主帥，腰為驅使，所謂「意氣君來骨肉臣」也。

2.太極拳解

    身雖動，心貴靜；氣須斂，神宜舒。心為令，氣為旗；神為主帥，身
為驅使。刻刻留意，方有所得。先在心，後在身。在身，則不知手之舞之
，足之蹈之，所謂「一氣呵成」、「捨己從人」、「引進落空」、「四兩
撥千斤」也。
    須知：一動無有不動，一靜不有不靜。視動猶靜，視靜猶動。內固精
神，外固安逸。須要從人，不要由己。從人則活，由己則滯。尚氣者無力
，養氣者純剛。
    彼不動，己不動；彼微動，己先動。以己依人，務要知己，乃能隨轉
隨接；以己黏人，必須知人，乃能不後不先。
    精神能提得起，則無遲重之虞；黏依能跟得靈，方見落空之妙。往復
須分陰陽，進退須有轉合。機由己發，力從人借。發勁須上下相隨，乃能
一往無敵；立身須中正不偏，方能八面支撐。靜如山岳，動若江河。邁步
如臨淵，運勁如抽絲，蓄勁如張弓，發勁如放箭。
    行氣如九曲珠，無微不到；運勁如百煉鋼，何堅不摧？形如搏兔之鶻
，神似捕鼠之貓。曲中求直，蓄而後發。收即是放，連而不斷。極柔軟，
然後能極堅剛；能黏依，然後能靈活。氣以直養而無害，勁以曲蓄而有餘
。漸至物來順應，是亦知止能得矣！

3.太極拳論要解

    解曰：先在心，後在身，腹鬆，氣斂入骨，神舒體靜，刻刻存心。切
記一動無有不動，一靜無有不靜。視靜猶動，視動猶靜。動牽往來氣貼背
，斂入脊骨。要靜，內固精神，外示安逸。邁步如貓行，運勁如抽絲。全
身意在蓄神，不在氣，在氣則滯。有氣者無力，無氣者純剛。氣如車輪，
腰如車軸。
    又曰：彼不動，己不動；彼微動，己先動。似鬆非鬆，將展未展，勁
斷意不斷。

4.十三勢說略

    每一動，惟手先著力，隨即鬆開。猶須貫串一氣，不外起、承、轉、
合。始而意動，既而勁動，轉接要一線串成。
    氣宜鼓盪，神宜內斂。勿使有缺陷處，勿使有凹凸處，勿使有斷續處
。其根在腳，發於腿，主宰於腰，形於手指。由腳而腿、而腰，總須完整
一氣，向前、退後，乃能得機得勢，有不得機得勢處，身便散亂，必至偏
倚，其病必於腰腿求之。上下、前後、左右皆然。
    凡此皆是意，不是外面。有上即有下，有前即有後，有左即有右。如
意要向上，即寓下意。若將物掀起，而加以挫之之力，斯其根自斷，乃壞
之速而無疑。
    虛實宜分清楚，一處自有一處虛實，處處總有此一虛實。週身節節貫
串，勿令絲毫間斷。
